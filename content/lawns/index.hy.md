+++
title = "Խոտածածկեր (գազոններ) Երևանի համար"
description = "Բնական մարգագետինների կիրառման ուղեցույց։"
date = "2025-09-22"
+++
Երևանում խոտածածկերի (գազոնների) մեծ մասի վիճակը և դրանց պահպանման եղանակները ներկայումս չեն ապահովում բավարար արդյունավետություն։ Շատ տարածքներ, որոնք ձևականորեն համարվում են խոտածածկեր(գազոններ), իրականում ներկայացնում են ինքնաբուխ աճած հատվածներ՝ որոշ տեղերում առանց խոտի ծածկույթի։ Նման «բնական ձևով աճած խոտածածկը» չի կատարում հիմնական էկոլոգիական գործառույթները՝ այն չի պահպանում փոշին, չի ապահովում կենսաբազմազանությունը և վատ է կլանում խոնավությունը։ Միևնույն ժամանակ քաղաքային ծառայությունները ծախսում են ռեսուրսներ դրանց կանոնավոր, բայց ոչ համակարգված խոտհնձման վրա։

Այս ուղեցույցը առաջարկում է ժամանակակից, տնտեսապես շահավետ և էկոլոգիապես պատասխանատու լուծում՝ անցում դեպի բնական (մարգագետնային) գազոնների ստեղծում։ Նման մոտեցումը թույլ է տալիս ոչ միայն կտրուկ կրճատել խնամքի ծախսերը, այլև անտեր տարածքները վերածել գեղագիտական տեսանկյունից գրավիչ, կենդանի էկոհամակարգերի, որոնք քաղաքը դարձնում են ավելի մաքուր, առողջ և հարմարավետ բոլոր բնակիչների համար։

# Կարճ ամփոփում որոշումներ ընդունելու համար

Անցումը ավանդական քաղաքային խոտածածկերից դեպի բնական (դաշտային/մարգագետնային) խոտածածկերի ռազմավարական որոշում է, որը բերում է տնտեսական և էկոլոգիական օգուտ։

* **Տնտեսական օգուտ․** խնամքի ծախսերի (խոտհնձում, ոռոգում, պարարտանյութեր) նվազեցումը երկրորդ տարվանից հասնում է 70–80%-ի։
* **Էկոլոգիա․** մարգագետինը դառնում է քաղաքային էկոհամակարգի մի մասը՝ աջակցելով փոշոտող միջատներին, բարելավելով հողի կառուցվածքն ու ջուրը կլանելու ունակությունը, ինչպես նաև արդյունավետ պայքարելով քաղաքային փոշու դեմ։
* **Կայունություն․** բնական մարգագետինը շատ ավելի լավ է դիմադրում երաշտին, հիվանդություններին և վնասատուներին, ինչը նվազեցնում է ռիսկերը և վերականգնման ծախսերը։
Էսթետիկա․ ստեղծվում է կենդանի, սեզոնի ընթացքում փոփոխվող լանդշաֆտ, որը բարձրացնում է քաղաքային միջավայրի գրավչությունը։

Սույն ուղեցույցը տրամադրում է ամբողջ անհրաժեշտ տեղեկատվությունը՝ այս ժամանակակից կանաչապատման մոտեցման պլանավորման և ներդրման համար։

# Ավանդական քաղաքային մարգագետինների խնդիրները

Նախքան ժամանակակից այլընտրանքների մասին խոսելը, կարևոր է հասկանալ այն մարգագետինների տեսակների թերությունները, որոնք այժմ գերակշռում են քաղաքներում։ Ամենից հաճախ հանդիպում են երկու տարբերակ՝ տարերայնորեն աճած տարածքներ և դասական մոնոկուլտուրային մարգագետիններ։

### Բնական ինքնասերման միջոցով ձևավորված խոտածածկ (գազոն)

Սա քաղաքներում ամենատարածված կանաչապատման տեսակն է․ հողատարածքներ, որոնք ծածկվել են այն բույսերով, որոնք կարողացել են գոյատևել բարդ պայմաններում։ Նման գազոնների հիմքում լինում են մի քանի տեսակի ագրեսիվ բույսեր, որոնք դիմացկուն են տրորվելու և աղտոտման նկատմամբ, օրինակ՝ ցորենախոտ, եզան լեզու, խատուտիկ կամ օշինդր։ Խնամքը սովորաբար սահմանափակվում է միայն պարբերական խոտհնձմամբ։

Էկոհամակարգի տեսանկյունից նման տարածքը «կանաչ ասֆալտ» է, որը չի նպաստում կենսաբազմազանությանը և չի ապահովում սնունդ փոշոտող միջատների համար, ինչպիսիք են մեղուները, իշամեղուները և թիթեռները։ Հողը սովորաբար կոշտացած է լինում, էրոզիայի ենթարկված և վատ է կլանում ջուրը։ Մարդկանց համար այն գեղագիտական առումով գրավիչ չէ և հաճախ հիշեցնում է լքված, անխնամ տարածք, որոշ տեղերում խոտը չի աճում, ինչպես նաև նման տեղերը դառնում են քաղաքային փոշու աղբյուր։ Բացի այդ խոտածածկերում հաճախ հանդիպող որոշ բույսեր, օրինակ՝ օշինդրը, ուժեղ ալերգեն է։

Քաղաքային ծառայությունների համար, չնայած դրա թվացող «բնականությանը», նման մարգագետինը պահանջում է մշտական աշխատանքներ խոտհնձման ուղղությամբ, որպեսզի պահպանվի գոնե նվազագույն ընդունելի տեսք։ Միևնույն ժամանակ այն չունի որևէ էկոլոգիական կամ գեղագիտական արժեք և փաստացի հանդիսանում է ծախսերի հիմք՝ առանց որևէ իրական արդյունքի։

### Մոնոկուլտուրային խոտածածկ (գազոն)

Սա «իդեալական» խոտածածկ (գազոն) է, որը կազմված է մեկ-երկու տեսակի հացազգի խոտերից և հաճախ հանդիպում է հանդիսավոր գոտիներում։ Չնայած իր խնամված տեսքին՝ այն հանդիսանում է կանաչապատման ամենախնդրահարույց և ամենաթանկ տեսակներից մեկը։ Էկոհամակարգի համար նման մարգագետինը իրական կենսաբանական անապատ է, որը անօգուտ է միջատների և թռչունների համար։ Դրա պահպանման համար պահանջվում են հսկայական ռեսուրսներ․ մշտական ոռոգում, հողը աղտոտող պարարտանյութերի կիրառություն, ինչպես նաև թունաքիմիկատներ և մոլախոտերի դեմ նյութեր։ Այս ամենը դարձնում է այն ծայրահեղ անկայուն երաշտի և հիվանդությունների նկատմամբ։

Մարդկանց համար այն ոչ միայն գեղագիտական առումով միապաղաղ է, այլև պոտենցիալ վնասակար՝ օգտագործվող քիմիկատների հետ շփման պատճառով։ Քաղաքային ծառայությունների տեսանկյունից սա խոտածածկի (գազոնի) ամենաթանկ տեսակն է խնամքի առումով։ Այն պահանջում է հաճախակի խոտհնձում (յուրաքանչյուր 1–2 շաբաթը մեկ), աէրացիա, ոռոգում և հիվանդությունների դեմ պայքար։ Այս բարդ խնամքի շղթայի ցանկացած խախտում արագորեն բերում է արտաքին տեսքի լիակատար կորստի և թանկարժեք վերականգնման անհրաժեշտության։

# Խառը կամ բնական խոտածածկեր (գազոններ), ժամանակակից այլընտրանք

Խառը խոտածածկ (գազոն) բազմատեսակ բուույսերի խումբ է, որը նմանակում է բնական խոտածածկի (գազոնի)։ Այն ներառում է տարբեր տեսակի հացազգիներ, բազմամյա և մեկամյա ծաղկող բույսեր և հանդիսանում է արդյունավետ լուծում ավանդական մարգագետինների առաջացրած խնդիրների համար։

### Ինչպե՞ս է սա կոչվում, տերմինաբանության տարբերակներ

Այդպիսի գազոնին տրվում են մի շարք անվանումներ՝ տարբեր շեշտադրումներ արտահայտելու համար։ Ամենատարածվածը խոտածածկ (գազոն)  մարգագետինն է, քանի որ այն նմանակում է բազմամյա խոտաբույսերից և ծաղիկներից կազմված բնական խումբ։ Եթե կազմի մեջ շատ են վառ միամյա բույսերը, օրինակ՝ կակաչներն ու տերեփուկները, այն անվանում են մավրիտանական մարգագետին։ «Բնական մարգագետին» կամ «բազմախոտ» տերմինները ընդգծում են տեղական, կլիմային հարմարված բույսերի օգտագործումը, իսկ «կենսադրական» կամ «էկոլոգիական մարգագետին» անվանումները շեշտում են դրա առանցքային դերը քաղաքային էկոհամակարգում։

### Որտե՞ղ է կիրառվում և ինչու՞ է այն արդյունավետ

Խառը խոտածածկեր (գազոններ) ստեղծման փորձը լայնորեն կիրառվում է Հյուսիսային և Արևմտյան Եվրոպայի երկրներում (Գերմանիա, Մեծ Բրիտանիա, Նիդերլանդներ), և այս մոտեցումը հաստատված է ինչպես օրենսդրական մեխանիզմներով, այնպես էլ ապացուցված արդյունավետությամբ։

Օրենսդրությունը հազվադեպ է սահմանում խոտածածկերի (գազոնների) կազմը անմիջականորեն, սակայն ստեղծում է այնպիսի պայմաններ, որոնցում անցումը դեպի մարգագետնային (դաշտային) խոտածածկերը (գազոններ) դառնում է առավել տրամաբանական լուծում։ Օրինակ՝ Ֆրանսիայում 2017 թվականից ուժի մեջ է օրենք, որը արգելում է սինթետիկ թունաքիմիկատների կիրառությունը հասարակական տարածքներում, ինչը քաղաքային ծառայություններին դրդել է որոնել խնամքի այլընտրանքային մեթոդներ։ Եվրամիության մակարդակով գործում են կենսաբազմազանության պահպանման ռազմավարություններ, որոնք քաղաքներին առաջադրում են էկոհամակարգերի վերականգնման և «կենսաբանական անապատների» կրճատման նպատակներ, և մարգագետնային խոտածածկերը (գազոնները) դիտվում են այդ նպատակներին հասնելու կարևոր գործիք։

Արդյունավետության վերլուծությունը հաստատում է այս մոտեցման արդարացվածությունը։ Նոր տեխնոլոգիան ներդրած քաղաքապետարանները արձանագրում են մարգագետինների խնամքի ծախսերի նվազում՝ 50–90% սահմաններում, պայմանավորված խոտհնձումների թվի կրճատմամբ (տարեկան 10–15-ից մինչև 1–2) և պարարտանյութերի ու հակախոտային միջոցների լիարժեք մերժմամբ։ Հետազոտությունները ցույց են տալիս փոշոտող միջատների տեսակների ավելացում 3–5 անգամ արդեն երկրորդ տարում, ինչպես նաև հողի կողմից տեղատարափ ջրի կլանման ունակության բարձրացում 30–40%-ով, ինչը նվազեցնում է ծանրաբեռնությունը կոյուղու համակարգի վրա։

Այսպիսով, խոսքը պարզապես ժամանակակից միտումի մասին չէ, այլ՝ փորձով հաստատված, տնտեսական և էկոլոգիական առումով հիմնավորված պրակտիկա է։

### Ո՞ր բույսերն են օգտագործվում

Խառը բույսերի կազմը հաջողության հիմնական գործոնն է։ Սովորաբար այն ներառում է երեք հիմնական խումբ, սակայն միշտ պետք է հարմարեցվի տեղական պայմաններին․

1. Հացազգի խոտեր (խառնուրդի 50–80%) են գազոնի հիմքը՝ ապահովելով խիտ ծածկույթ (դեռինա)։ Օգտագործվում են ոչ ագրեսիվ, դանդաղ աճող տեսակներ՝ կարմիր օվսյաննիցա, բարակ ագրխոտուկ, մարգագետնային ճիլ։ Բոլորն էլ լավ են աճում Հայաստանում։
2. Բազմամյա ծաղկող բույսեր և խոտաբույսերը կազմում են մարգագետնի հիմնական մասը։ Օրինակներ՝ սպիտակ և կարմիր երեքնուկ, հազարատերևուկ, եղերդակ,  բերենիկե, երիցուկ, զանգակ, մարգագետնային եղեսպակ։ Այս բույսերը լայնորեն տարածված են տարածաշրջանում և հիանալի ընտրություն են։
3. Միամյա ծաղիկներ․ ապահովում են արագ էֆեկտ առաջին տարում։ Օրինակներ՝ տերեփուկներ, վայրի կակաչ,  վաղենակ, կտավատ։ Երևանի բարդ կլիմայական պայմանները հաշվի առնելով՝ հնարավոր է անհրաժեշտ լինի պարբերաբար նոր սերմնացան կատարել, եթե ժամանակի ընթացքում նշված բույսերի քանակությունը նվազի։

Հաջողության առանցքային գործոնը բույերի խառնուրդի հարմարեցումն է լուսավորության պայմաններին։ Բաց արևոտ տարածքների համար հարմար են վերոհիշյալ լուսասեր ծաղիկներն ու խոտերը։ Սակայն ստվերոտ վայրերի համար (օր․՝ այգիներում կամ բակերում ծառերի թափքի տակ) անհրաժեշտ են այլ տեսակի բույսեր, որոնք ստվերադիմացկուն կլինեն՝ հատուկ տեսակի օվսյաննկա, վաղենակ,  դաշտավլուկ, ինչպես նաև խոտաբույսեր՝ թոքախոտ, հողմածաղիկ, ճանկխոտ կամ անտառային խորդենի։ Նման մարգագետինը կունենա այլ տեսք՝ ոչ այնքան վառ, բայց շեշտադրումով տերևների կառուցվածքի վրա և նուրբ, չթևող ծաղիկներով, ստեղծելով անտառային բացատին բնորոշ մթնոլորտ։

Երևանի պայմաններում առավել կայուն մարգագետին ստեղծելու համար խորհուրդ է տրվում խառնել հիմնական սերմնախառնուրդը տեղական երաշտադիմացկուն վայրի խոտաբույսերի հետ, ինչպիսիք են ուրցը, խնկածաղիկ։  Սա ոչ միայն կբարձրացնի գազոնի դիմացկունությունը, այլև նրան կտա եզակի տեղական գույն՝ դարձնելով այն տարածաշրջանի բնական ժառանգության մի մաս։

### Առավելությունները քաղաքի, էկոհամակարգի և մարդկանց համար

*   **Կենսաբազմազանության աջակցում և կայուն էկոհամակարգի ստեղծում.** ծաղկող բույսերը գրավում են մեղուներին, իշամեղուներին և այլ փոշոտողների, ինչն ուղղակի գործնական ազդեցություն ունի։ Դրանք անհրաժեշտ են պտղատու ծառերի (ծիրան, խնձոր) և թփերի համար այգիներում և բակերում։ Բացի այդ, մարգագետինը դառնում է օգտակար միջատների (զատիկներ, գիշատիչ բզեզներ) տուն, որոնք վերահսկում են վնասատուների, օրինակ՝ լվիճների քանակը։ Սա նվազեցնում է բոլոր քաղաքային տնկարկների թանկարժեք և վնասակար քիմիական մշակումների կարիքը։
*   **Հողի վիճակի բարելավում.** տարբեր բույսերի արմատային համակարգերը թափանցում են տարբեր խորություններ՝ փխրեցնելով և կառուցվածքավորելով հողը։ Սա բարձրացնում է դրա օդափոխությունը և խոնավունակությունը՝ խոնավությունը կուտակելու և պահելու ունակությունը։ Արդյունքում, նման գազոնը կարելի է ավելի հազվադեպ ոռոգել, իսկ ոռոգման կամ անձրևի ազդեցությունը ավելի երկար է տևում։ Ջրի բարելավված ներծծումը նաև օգնում է պայքարել էրոզիայի դեմ և նվազեցնում է հեղեղատար կոյուղու վրա բեռը ուժեղ տեղումների ժամանակ։
*   **Փոշու և քաղաքային կեղտի դեմ պայքար.** խառը գազոնի խիտ և ամբողջական ծածկույթը լիովին ծածկում է հողը՝ ի տարբերություն ինքնացան գազոնների իրենց բաց բծերով։ Սա արդյունավետորեն լուծում է քաղաքային փոշու խնդիրը։ Օդը դառնում է ավելի մաքուր, իսկ քաղաքային ծառայությունների համար սա նշանակում է ուղղակի խնայողություն փողոցների մաքրման և լվացման վրա։
*   **Ռեսուրսների խնայողություն.** երբ գազոնը արմատակալում է (2-3-րդ տարում), այն զգալիորեն ավելի քիչ ռեսուրսներ է պահանջում։ Սա ուղղակի խնայողություն է քաղաքային ծառայությունների համար ոռոգման, պարարտանյութերի և գազոնահնձիչների վառելիքի վրա։
*   **Գեղագիտական բազմազանություն.** նման գազոնը փոխվում է սեզոնի ընթացքում. որոշ ծաղիկներ փոխարինում են մյուսներին։ Սա ստեղծում է դինամիկ և ավելի բնական լանդշաֆտ, որը դրականորեն է անդրադառնում մարդկանց հոգեբանական-զգացմունքային վիճակի վրա։
*   **Գազոնի կայունության բարձրացում.** բազմատեսակ բուսական համայնքը շատ ավելի կայուն է երաշտի, հիվանդությունների և վնասատուների նկատմամբ։ Եթե մի տեսակը տուժում է, մյուսները զբաղեցնում են նրա տեղը, և գազոնը չի կորցնում իր տեսքն ու գործառույթները։

### Խնամքի առանձնահատկությունները

Խնամքը արմատապես տարբերվում է ավանդականից։ Սա «ավելի շատ» կամ «ավելի քիչ» խնամք չէ, այլ «այլ» խնամք՝ հիմնված էկոլոգիայի գիտելիքների, այլ ոչ թե կոպիտ ուժի վրա։

*   **Հունձ.** սա խնամքի առանցքային տարր է, որը նմանակում է բնության մեջ տեղի ունեցող բնական գործընթացները (օրինակ՝ կենդանիների կողմից խոտի արածեցումը)։ Հունձը կատարվում է ՏԱՐԵԿԱՆ 1-2 անգամ։ Այն հավասարեցնում է բոլոր բույսերի հնարավորությունները՝ կանխելով մի քանի ագրեսիվ տեսակների (հիմնականում՝ հացազգիների) գերակշռությունը և թույլ տալով ծաղկել ու բազմանալ ավելի լայն շրջանակի խոտաբույսերի։ Առաջին հունձը կատարում են ամռան կեսին, երբ բույսերի մեծ մասը ծաղկել և սերմեր են տվել։ Երկրորդը՝ ուշ աշնանը, գազոնը ձմռանը նախապատրաստելու համար։ **Չափազանց** կարևոր է **հեռացնել ամբողջ հնձած խոտը**, այլ ոչ թե թողնել այն գազոնի վրա։
*   **Ոռոգում.** ինտենսիվ ոռոգում անհրաժեշտ է միայն առաջին տարում՝ արմատակալման ժամանակ։ Հետագայում ջրի կարիքը կտրուկ նվազում է, բայց կարևոր է հաշվի առնել տեղական կլիմայի առանձնահատկությունները։ Երևանում միջին տարեկան տեղումների քանակը մոտ 300 մմ է, ընդ որում ամառը շատ շոգ է և չոր։ Բնական անձրևները բավարար չեն լինի գազոնը պահպանելու համար։ Ամենաշոգ ամիսներին բույսերին կենդանի պահելու համար կպահանջվի հազվադեպ, բայց խորը ոռոգում։ Այնուամենայնիվ, սա ջրի ծախսի արմատական կրճատում է՝ համեմատած մոնոկուլտուրային գազոնի համար անհրաժեշտ ամենօրյա մակերեսային ոռոգման հետ։
*   **Պարարտանյութեր.** պարարտանյութեր պետք չեն և նույնիսկ վնասակար են։ Դրանք խթանում են հացազգիների աճը, որոնք սկսում են դուրս մղել ծաղկող տեսակներին։ Նման գազոնը լավ է աճում աղքատ հողերում։
*   **Քաղհան.** ձեռքով քաղհան կարող է անհրաժեշտ լինել առաջին 1-2 տարիներին՝ ագրեսիվ անցանկալի տեսակները հեռացնելու համար։ Հետագայում կայուն համայնքն ինքն է ճնշում մոլախոտերի մեծ մասին։
*   **Օգտագործման առանձնահատկություններ.** կարևոր է հասկանալ, որ սա ակտիվ խաղերի կամ մշտական քայլելու համար նախատեսված գազոն չէ։ Սա լանդշաֆտի տարր է՝ դիտելու և հանգիստ հանգստի համար։ Արահետները և խնջույքի գոտիները պետք է առանձին հնձվեն։

### Ինչպե՞ս ստանալ բնական գազոն

Հաջողությունը ուղղակիորեն կախված է մեկնարկային ճիշտ նախապատրաստությունից։ Գոյություն ունեցող ինքնացան գազոնի վրա ցանքսը լավ արդյունք չի տա, ուստի անհրաժեշտ է ամբողջությամբ հեռացնել հին ճիմը և փորել հողը՝ հեռացնելով բազմամյա մոլախոտերի արմատները։

Առանձին հարկ է նշել պատրաստի փաթաթված գազոնների տեխնոլոգիան։ Բնական բազմախոտ ստեղծելու համար այս մեթոդը ռիսկային է։ Ներմուծված գազոնները, որպես կանոն, պարունակում են այլ կլիմայական պայմաններում աճեցված և Երևանի շոգ ու չոր ամռանը չհարմարեցված բույսեր։ Արդյունքում, նման գազոնը արագորեն քայքայվում և կորցնում է իր տեսակային կազմը։ Հաշվի առնելով հարմարեցված երաշտադիմացկուն խոտաբույսերից փաթաթված գազոն արտադրող տեղական տնկարանների բացակայությունը, ամենահուսալի և կայուն լուծումը մնում է սերմերի ցանքսը անմիջապես տեղում։

Գազոն ստեղծելու համար ամենահեշտ և հուսալի տարբերակը պատրաստի, հավասարակշռված սերմերի խառնուրդների օգտագործումն է, որոնք վաճառքում կան։ Դրանց ինքնուրույն կազմումը նույնպես հնարավոր է, բայց պահանջում է հատուկ գիտելիքներ։

Առանցքային առանձնահատկությունը ցանքի նորմն է, որը զգալիորեն ցածր է սովորական գազոնների համեմատ՝ մոտ 3-5 գրամ մեկ քառակուսի մետրի համար (համեմատության համար՝ սովորական գազոնի մոտ՝ 30-50 գ)։ Սա արվում է նրա համար, որպեսզի նուրբ ծաղկող բույսերը բավարար լույս և տարածք ունենան զարգանալու համար, և որպեսզի դրանց չխեղդեն արագ աճող հացազգիները։

Այսքան փոքր քանակությամբ սերմերը հավասարաչափ բաշխելու համար դրանք խառնում են ավազի հետ (մոտավորապես 1:10 հարաբերակցությամբ), ցանում և թեթևակիորեն մտցնում հողի մեջ փոցխով։ Դրանից հետո խորհուրդ է տրվում տարածքը ծածկել ոչ գործվածքային ագրոթելով՝ այն կպաշտպանի սերմերը թռչուններից և չորանալուց՝ արագացնելով ծլումը։

### Հնարավոր դժվարություններ և դրանց լուծման ուղիներ

*   **Բնակիչների բացասական ընկալում.** գլխավոր դժվարություններից մեկն այն է, որ սկզբնական փուլում բնական գազոնը կարող է բնակիչների կողմից ընկալվել որպես «անխնամ» կամ «լքված»։ Այս խնդիրը լուծում է ակտիվ տեղեկատվական աջակցությունը՝ ցուցանակների տեղադրում, որոնք բացատրում են նախագծի էությունը («Այստեղ մենք ստեղծում ենք ծաղկող մարգագետին մեղուների և թիթեռների համար»), հրապարակումներ տեղական լրատվամիջոցներում և սոցիալական ցանցերում, ինչպես նաև հանրային քննարկումների անցկացում։
*   **Սկզբնական ծախսեր.** կարևոր է ճիշտ գնահատել սկզբնական ներդրումները։ Որակյալ մոնոկուլտուրային գազոնի ստեղծումը, որպես կանոն, մեկնարկին մեծ ծախսեր է պահանջում՝ թանկարժեք բերրի հողի ներկրման և ցանքի բարձր նորմի (կամ փաթաթված գազոնի օգտագործման) պատճառով։ Բնական գազոնը ավելի քիչ պահանջկոտ է, նրան սևահող պետք չէ, իսկ սերմերի ցանքի նորմը 10 անգամ ցածր է։ Այսպիսով, դրա ստեղծումը հաճախ ավելի էժան է լինում։ Այս ծախսերը հիմնավորելու համար օգտակար է դրանք համեմատել խնամքի վրա կատարվող հսկայական տարեկան խնայողությունների հետ։
*   **Սերմերի հասանելիություն.** գործնական խնդիր կարող է դառնալ պատրաստի խառնուրդների որոնումը, որոնք իդեալականորեն համապատասխանում են հատուկ կլիմային, օրինակ՝ Երևանի շոգ և չոր ամռանը։ Լուծումն այստեղ մասնագիտացված մատակարարների որոնումն է և համագործակցությունը տեղական տնկարանների կամ բուսաբանական այգիների հետ՝ տեղական, երաշտադիմացկուն բույսերի տեսակների հիման վրա հարմարեցված խառնուրդներ մշակելու համար։
